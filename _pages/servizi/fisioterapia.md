---
layout: page
title: "Fisioterapia"
permalink: /servizi/fisioterapia/
cover: fisioterapia.jpg
description: "La fisioterapia è una branca della medicina che si occupa della prevenzione, cura e riabilitazione dei pazienti affetti da patologie o disfunzioni congenite o acquisite in ambito muscoloscheletrico, neurologico e viscerale attraverso molteplici interventi terapeutici, quali: terapia fisica, terapia manuale/manipolativa, massoterapia, terapia posturale, chinesiterapia e altre."
---

La fisioterapia (dal greco Φυσιο = naturale e θεραπεία = terapia) è una branca della medicina che si occupa della prevenzione, cura e riabilitazione dei pazienti affetti da patologie o disfunzioni congenite o acquisite in ambito muscoloscheletrico, neurologico e viscerale attraverso molteplici interventi terapeutici, quali: terapia fisica, terapia manuale/manipolativa, massoterapia, terapia posturale, chinesiterapia e altre. La fisioterapia è praticata dal professionista laureato in fisioterapia (Dottore in Fisioterapia), appartenente alla classe delle professioni sanitarie della riabilitazione.

Il [fisioterapista](https://it.wikipedia.org/wiki/Fisioterapista) esercita le proprie competenze con titolarità e autonomia professionale, in ambito libero professionale oppure in contesto di équipe multidisciplinare insieme a laureati in medicina e chirurgia e/o ad altre professioni sanitarie.

## Generalità

Il fisioterapista assiste il paziente nel recupero funzionale per quanto concerne le menomazioni e le [disabilità](https://it.wikipedia.org/wiki/Disabilit%C3%A0) motorie qualunque ne sia la causa. Applica quindi all'interno di un programma terapeutico e sotto la propria responsabilità nell'esecuzione delle stesse, le tecniche di base e speciali di esercizio terapeutico e di rieducazione funzionale, le metodiche [massoterapiche](https://it.wikipedia.org/wiki/Massoterapia), la fisioterapia strumentale, per il raggiungimento dello scopo. Questo include il [benessere](https://it.wikipedia.org/wiki/Benessere) fisico, psicologico, emozionale e sociale. Ciò richiede l'interazione tra il fisioterapista e il paziente/cliente. La fisioterapia può intervenire in diversi campi d'azione.

## Scopi del trattamento

- *__Riduzione e annullamento del dolore__* e di altri sintomi e segni di sofferenza: trattamento da effettuarsi già a partire dalle condizioni più acute e severe, in modo da anticipare il più possibile l'azione benefica e di sollievo; allo stesso tempo la precocità dell'intervento terapeutico è di prevenzione rispetto alla rapida strutturazione di compensi statico-dinamici e danni tissutali ([contratture](https://it.wikipedia.org/wiki/Contrattura), [fibrosi](https://it.wikipedia.org/wiki/Fibrosi), alterazioni del microcircolo locale, alterazione della conduzione nervosa, modificazione della percezione corporea e motoria con tutto ciò che ne può derivare, ecc.).
- *__Normalizzazione delle strutture neuro-muscolo-scheletriche disfunzionali e sintomatiche:__* con riferimento a limitazioni nella mobilità articolare o nell'equilibrio di forze e tensioni muscolari, coordinazione ed efficacia nell'azione muscolare, recupero di conduttività neurale ed efficacia della [circolazione sanguigna](https://it.wikipedia.org/wiki/Circolazione_sanguigna) e [linfatica](https://it.wikipedia.org/wiki/Sistema_linfatico), distribuzione corretta della mobilità multisegmentaria e ripristino di adeguate e fisiologiche sinergie motorie e funzionali.
- *__Riabilitazione funzionale:__* i risultati ottenuti vanno integrati nella funzionalità quotidiana, con recupero della più normale vita di relazione e lavorativa. Allo stesso tempo, il problema iniziale va ricondotto alla sua giusta dimensione, nella considerazione del paziente stesso, ma anche valutato nelle sue più chiare ed ampie caratteristiche da un punto di vista clinico in modo da mantenere, nell'équipe terapeutica, un valido e opportuno orientamento.
